ॐ सरस्वती नमस्तुभ्यम् ।

# दाक्षिलिपी

## भारतीय भाषाओं में पायथन संगणन हेतु एक प्रयास।

### प्रारम्भ कैसे करें

दाक्षिलिपी की प्रथम प्रेरणा छंद सूत्रों के प्रत्ययों का दाक्षिसंगणन यंत्र (कम्पयूटर) हेतु निरूपण है। इसके उपरान्त अनेक गणितशास्त्र के ग्रन्थों को जैसे आर्यभटिया, लीलावती आदि दाक्षिलिपी में विस्तार से लिखने का उद्देश्य है। आप इन ग्रंथों के अध्ययन के माध्यम से इस लिपी को भी समझते चलेंगे। अपनी रुची के आधार पर निम्नलिखित ग्रंथों में से चुनें।

#### संचालन हेतु निर्भरता

दाक्षिलिपी को औनलाइन गूगल कोलैब में चलाना सबसे आसान है। यदि आपको पायथन संगणन और जुपिटर नोटबुक का थोड़ा अनुभुव है तो दाक्षिलिपी को अपने संगणन यंत्र में चलाने के लिेए निम्नलिखित बिंदुओं का क्रमशः अनुसरण करें

- यदि पायथन ३ इंसटौल नहीं है तो करें। 
- यदि जुपिटर नोटबुक इंसटौल नहीं है तो करें। 
- [आईडियाज़ लाइब्रेरी](https://github.com/aroberge/ideas) इंसटौल करें। 
- अब जुपिटर नोटबुक में उदाहरण नोटबुक खोलें।

`from दाक्षिलिपी import *` लिखने के पश्चात आप दाक्षिलिपी का प्रयोग साधारण पायथन के साथ कर सकते हैं। 

## प्राक्कथन

### दाक्षिलिपी नाम का अर्थ

वर्तमान संगणन यंत्रों का आधार द्विमान संख्या हैं (बाइनरी नम्बर)। संगणन विधियों के यंत्र में निरूपण के लिये एक सुव्यवस्थित व्याकरण आधार है। द्विमान संख्याओं पर विस्त्रित शोध हमें पिंगल के प्राचीन छंद सूत्रों में मिलता है और पाणिनीय व्याकरण में एक विस्त्रित सुगठित व्याकरण। दोनों ही शास्त्रों की विधियों में हमें वर्तमान समय के उच्चकोटी के संगणन विधि लिखने के मूल सिद्धान्त दिखते हैं। ऋषि पिंगल और पाणिनी संभवतः भाई थे और उनकी माता का नाम दाक्षी (दक्ष की पुत्री) था। इन दोनों दाक्षी पुत्रों ने आज के संगणन यंत्र के सिद्धान्तों की नींव रखी। दाक्षिलिपी इन दोनों दाक्षी पुत्रों को समर्पित है। 

### संगणन विधियों का महत्व

आज ज्ञान के सभी क्षेत्रों में संगणन विधियों और संगणन यंत्र व्यापक है। भारतीय शास्त्रों में सदैव ही संगणन विधियों को मुख्य माना गया है। आज संगणन यंत्र में इन विधियों को चलाकर संगणन फल तुरंत ही पाया जा सकता है। भारतीय शास्त्रों के स्पष्ट अध्ययन का यह एक सर्वोत्तम व बहुउपयोगी विधान सिद्ध होगा।

मध्यकालीन यूरोप में अनेक मनगणत मैटाफिजिकल कहानियों व लैटिन सिम्बल से जो ज्ञान अनावश्यक ही जटिल हुआ उसे संगणन यंत्र की सफलता ने पुनः सरल बनाया। परन्तु विद्यालयों में आज भी जटिल कहानियाँ ही पढ़ाई जा रहीं हैं। यदि विद्यार्थी पहले ही संगणन विधियों के माध्यम से विभिन्न शास्त्रों का अध्ययन करते हैं तो अवश्य ही वह सरलता से एक बहुउपयोगी ज्ञान अर्जित करेंगे। 

### प्रयोजन व फल

प्रथम चरण में उद्देश्य यह है कि भारतीय ग्रंथों में निहित अनेक प्रत्तययों व संगणन विधियों का शुद्ध रूप से अध्ययन हो। दाक्षिलिपी की सहायता से संगणन यंत्र में चलाकर अनेक विधियों को सरलता से व्यवहारिक उपयोगिता व भारतीय दर्शन के साथ समझा जाए। विस्तार में प्रयोजन निम्नलिखित है। 

##### अनुवादजन्य त्रुटियों का निवारण

छंद शास्त्र, सुल्भसूत्र, ज्योतिष शास्त्र तथा गणितादि शास्त्रों के अनेक ग्रंथों में सटीक प्रत्यय व नियम निहित हैं। इन प्रत्तययों को इनके मूल रूप में समझने के लिये आवश्यक है कि अध्ययन
भारतीय भाषा में ही हो। अनुवाद की प्रक्रिया में यदि इच्छित भाषा में सटीक शब्द का अभाव हो तो नजदीकी शब्द चुना जाता है जिससे विचार की स्पष्टता बाधित होती है।
गणितादि शास्त्रों में परिभाषाऐं बहुत सटीक हैं और अनुवादजन्य त्रुटियों से 
दो प्रकार की हानी होती है - (१) मूल अर्थ वर्तमान समझ तक ही सीमित हो जाता है। इससे वृहद अर्थ का लोप हो जाता है और नवीन शोध की संभावनाऐं भी समाप्त हो जाति हैं।
(२) परिभाषाओं में अन्तर से अर्थ का अनअर्थ भी हो सकता है। ऐसा होने पर मूल शास्त्र में त्रुटि की भ्रांति होती है। उदाहरणतः ग्रह का अनुवाद प्लैनेट करने से अनुवाद की त्रुटि के कारण
मूल शास्त्र में त्रुटि का भ्रम हो सकता है क्योंकि सूर्य तथा चन्द्र ग्रह तो हैं परन्तु प्लैनेट नही।

##### भारतीय पदावली में चिन्तन

देश के पूर्वजों व ऋषियों से संवाद स्थापित करना अति महत्वपूर्ण है। एक बार नींव के बनने के पश्चात दूसरे को भी जानना चाहिये परन्तु अपनी दृष्टि से। एक स्थायित्व पाने के पश्चात ही अपना व सभी का अनावश्यक तुलना रहित सम्मान सम्भव है। भारतीय पदावली में निपुणता हेतु सभी विषयों का भारतीय भाषाओं व लिपियों में होना आवश्यक है। 

##### स्वतन्त्र वैचारिक भाव एवं दर्शन

भारतीय ज्ञान के सभी अंगों का आधार भारतीय दर्शन है। यूरोप में जब यह ज्ञान चर्च के जेस्यूट्स की यात्राओं के द्वारा पहुँचा तो इसमें अनेक भ्रातियाँ आ गई और इसमें मेटाफिजिकल कहानियों का मिश्रण हो गया। इस मिश्रण से सरल व्यवहारिक तथ्य भी जटिल हो गये। उदाहरणतः जहाँ गणित अन्य सभी शास्त्रों की भांति प्रत्यक्ष प्रमाण को प्रमुख मानता है, यूरोप में मैथ में ऐब्सट्रैक्ट फौरमल पद्धति को प्रमुख माना गया। भारतीय ज्ञान को भारतीय पदावली द्वारा समझने से सर्वोत्तम भारतीय दर्शन की समझ भी गहरी होती है।   

##### भारतीय ज्ञान परंम्परा की प्रतिष्ठा

आज भारत में विद्वान व उच्च होने की पहचान अंग्रेजी भाषा है। इस भाषा आधारित भेद-भाव से आत्मविश्वास का स्वतः ही ह्रास होता है। एक संदेश यह भी जाता है कि भारतीय संवाद कभी तार्किक व साईंटिफिक न रहे हैं और न हो सकते हैं। संगणन विधियों से आज संपूर्ण विश्व संचालित हो रहा है। भारतीय भाषाओं में संगणन विधियों जैसे सर्वव्यापक विषय के अध्ययन से सभी क्षेत्रों में भारतीय संवाद का उत्कर्ष होगा। 

##### भारतीय पदावली में सहजता से शास्रों के अध्ययन में सहायता

अनेक आक्रमणों के पश्चात भी भारतीय शास्त्रों का अथाह संग्रह आज भी पढ़े जाने की प्रतीक्षा कर रहा है। भारतीय पदावली में सहज होने से हम अनेक भारतीय शास्त्र पढ़ने के सक्षम हो जाते हैं। 
