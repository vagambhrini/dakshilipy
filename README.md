ॐ सरस्वत्यै नमः ।

# दाक्षिलिपी

## भारतीय भाषाओं में पायथन संगणन हेतु एक प्रयास

### प्रारम्भ कैसे करें

दाक्षिलिपी की प्रथम प्रेरणा छन्दःसूत्रों के प्रत्ययों का संगणक (कम्प्यूटर) हेतु निरूपण है। इसके उपरान्त अनेक गणितशास्त्रीय ग्रन्थों को — जैसे आर्यभटीय, लीलावती आदि — दाक्षिलिपी में विस्तार से लिखने का उद्देश्य है। आप इन ग्रन्थों के अध्ययन के माध्यम से इस भाषा को भी समझते चलेंगे। अपनी रुचि के आधार पर निम्नलिखित ग्रन्थों में से चुनें।

- [छन्दःशास्त्र व विकल्पगणित](https://colab.research.google.com/github/vagambhrini/dakshilipy/blob/main/ग्रंथ/छंदशास्त्र/१-प्रस्तारनष्टउद्धिषटच.ipynb)

#### संचालन हेतु आवश्यकताएँ

दाक्षिलिपी को ऑनलाइन गूगल कोलैब में चलाना सबसे सरल है। यदि आपको पायथन संगणन और जुपिटर नोटबुक का थोड़ा अनुभव है, तो दाक्षिलिपी को अपने संगणक में चलाने के लिए निम्नलिखित बिन्दुओं का क्रमशः अनुसरण करें:

- यदि पायथन ३ स्थापित नहीं है, तो करें।
- यदि जुपिटर नोटबुक स्थापित नहीं है, तो करें।
- [आइडियाज़ लाइब्रेरी](https://github.com/aroberge/ideas) स्थापित करें।
- अब जुपिटर नोटबुक में उदाहरण नोटबुक खोलें।

`from दाक्षिलिपीहिन्दी import *` लिखने के पश्चात् आप दाक्षिलिपी का प्रयोग साधारण पायथन के साथ कर सकते हैं। 

## प्राक्कथन

### दाक्षिलिपी नाम का अर्थ

वर्तमान संगणकों का आधार द्विमान संख्याएँ (बाइनरी नम्बर) हैं। संगणन-विधियों के यन्त्र में निरूपण के लिए एक सुव्यवस्थित व्याकरणिक आधार आवश्यक है। द्विमान संख्याओं पर विस्तृत शोध हमें पिङ्गल के प्राचीन छन्दःसूत्रों में मिलता है, और पाणिनीय व्याकरण में एक विस्तृत सुगठित व्याकरण। दोनों ही शास्त्रों की विधियों में हमें वर्तमान काल की उच्चकोटि संगणन-विधियों के मूल सिद्धान्त दिखते हैं। ऋषि पिङ्गल और पाणिनि सम्भवतः भ्राता थे, और उनकी माता का नाम दाक्षी (दक्ष की पुत्री) था। इन दोनों दाक्षीपुत्रों ने आज के संगणक के सिद्धान्तों की नींव रखी। दाक्षिलिपी इन दोनों दाक्षीपुत्रों को समर्पित है। 

### संगणन-विधियों का महत्त्व

आज ज्ञान के सभी क्षेत्रों में संगणन-विधियाँ और संगणक व्यापक हैं। भारतीय शास्त्रों में सदैव ही संगणन-विधियों को मुख्य माना गया है। आज संगणक में इन विधियों को चलाकर संगणन-फल तुरन्त ही पाया जा सकता है। भारतीय शास्त्रों के स्पष्ट अध्ययन का यह एक सर्वोत्तम व बहुउपयोगी विधान सिद्ध होगा।

मध्यकालीन यूरोप में अनेक मनगढ़न्त अधिभौतिक (मेटाफ़िज़िकल) कहानियों व लातिनी चिह्नों से जो ज्ञान अनावश्यक रूप से जटिल हुआ, उसे संगणक की सफलता ने पुनः सरल बनाया। परन्तु विद्यालयों में आज भी जटिल कहानियाँ ही पढ़ाई जा रही हैं। यदि विद्यार्थी पहले ही संगणन-विधियों के माध्यम से विभिन्न शास्त्रों का अध्ययन करें, तो अवश्य ही वे सरलता से एक बहुउपयोगी ज्ञान अर्जित करेंगे। 

### प्रयोजन व फल

प्रथम चरण में उद्देश्य यह है कि भारतीय ग्रन्थों में निहित अनेक प्रत्ययों व संगणन-विधियों का शुद्ध रूप से अध्ययन हो। दाक्षिलिपी की सहायता से संगणक में चलाकर अनेक विधियों को सरलता से व्यावहारिक उपयोगिता एवं भारतीय दर्शन के साथ समझा जाए। भारतीय लिपियाँ नैसर्गिक तो हैं ही, साथ ही युक्तिपूर्ण भी हैं। इनमें पढ़ने व लिखने में कोई भेद नहीं है। अक्षरों का वर्गीकरण दो युक्तिपूर्ण मापदण्डों के आधार पर द्विआयामी है। यदि युक्ति के आधार पर देखा जाए, तो भारतीय लिपि किसी भी शास्त्रीय या वैज्ञानिक कार्य की स्पष्टता के लिए अधिक उपयुक्त है, परन्तु ऐतिहासिक कारणों से भारतीय लिपियों का उपयोग वैज्ञानिक क्षेत्रों में अत्यन्त सीमित ही है। अधिकतर समृद्ध राष्ट्र अपनी भाषा में वैज्ञानिक संवाद करते हैं, परन्तु भारत में ऐसा नहीं है। यह संगणन-लिपी इस क्षेत्र में एक प्रयास है। 

विस्तार में प्रयोजन निम्नलिखित है:

##### अनुवादजन्य त्रुटियों का निवारण

छन्दःशास्त्र, शुल्बसूत्र, ज्योतिषशास्त्र तथा गणितादि शास्त्रों के अनेक ग्रन्थों में सटीक प्रत्यय व नियम निहित हैं। इन प्रत्ययों को इनके मूल रूप में समझने के लिए आवश्यक है कि अध्ययन भारतीय भाषा में ही हो। अनुवाद की प्रक्रिया में यदि लक्ष्य भाषा में सटीक शब्द का अभाव हो, तो निकटतम शब्द चुना जाता है, जिससे विचार की स्पष्टता बाधित होती है।

गणितादि शास्त्रों में परिभाषाएँ अत्यन्त सटीक हैं, और अनुवादजन्य त्रुटियों से दो प्रकार की हानि होती है:
- (१) मूल अर्थ वर्तमान समझ तक ही सीमित हो जाता है। इससे वृहद् अर्थ का लोप हो जाता है और नवीन शोध की सम्भावनाएँ भी समाप्त हो जाती हैं।
- (२) परिभाषाओं में अन्तर से अर्थ का अनर्थ भी हो सकता है। ऐसा होने पर मूल शास्त्र में त्रुटि की भ्रान्ति होती है। उदाहरणार्थ, 'ग्रह' का अनुवाद 'प्लैनेट' करने से अनुवाद की त्रुटि के कारण मूल शास्त्र में त्रुटि का भ्रम हो सकता है, क्योंकि सूर्य तथा चन्द्र ग्रह तो हैं, परन्तु प्लैनेट नहीं।

##### भारतीय पदावली में चिन्तन

देश के पूर्वजों व ऋषियों से संवाद स्थापित करना अत्यन्त महत्त्वपूर्ण है। एक बार नींव बनने के पश्चात् अन्य परम्पराओं को भी जानना चाहिए, परन्तु अपनी दृष्टि से। स्थायित्व प्राप्त करने के पश्चात् ही अपना व सभी का अनावश्यक तुलना रहित सम्मान सम्भव है। भारतीय पदावली में निपुणता हेतु सभी विषयों का भारतीय भाषाओं व लिपियों में होना आवश्यक है। 

##### स्वतन्त्र वैचारिक भाव एवं दर्शन

भारतीय ज्ञान के सभी अंगों का आधार भारतीय दर्शन है। यूरोप में जब यह ज्ञान चर्च के जेसुइट्स की यात्राओं द्वारा पहुँचा, तो इसमें अनेक भ्रान्तियाँ आ गईं और अधिभौतिक (मेटाफ़िज़िकल) कहानियों का मिश्रण हो गया। इस मिश्रण से सरल व्यावहारिक तथ्य भी जटिल हो गए। उदाहरणार्थ, जहाँ भारतीय गणित अन्य सभी शास्त्रों की भाँति प्रत्यक्ष प्रमाण को प्रमुख मानता है, वहीं यूरोप में अमूर्त औपचारिक (ऐब्स्ट्रैक्ट फ़ॉर्मल) पद्धति को प्रमुख माना गया। भारतीय ज्ञान को भारतीय पदावली द्वारा समझने से भारतीय दर्शन की समझ भी गहरी होती है।   

##### भारतीय ज्ञान-परम्परा की प्रतिष्ठा

आज भारत में विद्वान व उच्च होने की पहचान अंग्रेज़ी भाषा है। इस भाषा-आधारित भेदभाव से आत्मविश्वास का स्वतः ही ह्रास होता है। एक सन्देश यह भी जाता है कि भारतीय संवाद कभी तार्किक व वैज्ञानिक न रहे हैं और न हो सकते हैं। संगणन-विधियों से आज सम्पूर्ण विश्व संचालित हो रहा है। भारतीय भाषाओं में संगणन-विधियों जैसे सर्वव्यापक विषय के अध्ययन से सभी क्षेत्रों में भारतीय संवाद का उत्कर्ष होगा। 

##### भारतीय पदावली में सहजता से शास्त्रों के अध्ययन में सहायता

अनेक आक्रमणों के पश्चात् भी भारतीय शास्त्रों का अथाह संग्रह आज भी पढ़े जाने की प्रतीक्षा कर रहा है। भारतीय पदावली में सहज होने से हम अनेक भारतीय शास्त्र पढ़ने में सक्षम हो जाते हैं। 
